# In breve

Distribuiamo in formato binario solamente i componenti che interagiscono più strettamente con la carta, per rispettare la [certificazione PCI](https://www.sia.eu/it/gruppo-sia/compliance) (Payment Card Industry).

I componenti binari di questo applicativo sono distribuiti nello stato di fatto. AgID garantisce la funzionalità e l’eventuale manutenzione correttiva (e.g. bug-fixing) per i soli componenti binari. È possibile utilizzare questi componenti per costruire qualsivoglia applicazione sotto qualsivoglia licenza, a patto di non decompilare, disassemblare, o diversamente tentare di scoprire il codice sorgente dei componenti binari.

Questa premessa vuole essere solo una sintesi per agevolare la comprensione. L'unico testo vincolante a norma di legge è il testo completo della licenza in italiano, riportato qui sotto.

# Testo completo della licenza

## Definizioni
- Licenziante: l’Agenzia per l’Italia Digitale (AgID), istituita ai sensi del decreto legge 22 giugno 2012, n. 83, convertito con legge 7 agosto 2012, n. 134, avente sede e domicilio fiscale in Roma, 00144, viale Liszt n. 21, codice fiscale 97735020584;
- Licenziatario: qualunque soggetto scarichi, utilizzi o integri i componenti binari per realizzare prodotti derivati;
- Sistema pagoPA: la piattaforma tecnologica messa a disposizione da AgID per l’interconnessione e l’interoperabilità tra le Pubbliche Amministrazioni e i Prestatori di Servizi di Pagamento di cui all’art. 5, comma 2, del D. Lgs n. 82/2005 CAD e gestita da una primaria società fornitrice avente la certificazione di sicurezza PCI;

## Oggetto e termini di licenza

Il software oggetto del presente contratto di licenza (di seguito, il “Programma”) si compone di componenti di cui viene distribuito il codice sorgente e anche di componenti binari realizzati per il tramite dalla stessa primaria società avente la certificazione di sicurezza PCI che ha in gestione il Sistema pagoPA. AgID avendone la piena disponibilità, in qualità di committente, mette il Programma a disposizione del pubblico esclusivamente per lo sviluppo di applicazioni che consentano di inizializzare e finalizzare operazioni di pagamento sul Sistema pagoPA.

Qualsiasi installazione, copia o utilizzo dei componenti binari, costituisce accettazione e promessa di aderire a tutti i termini e condizioni della presente licenza.

Il nome del titolare del copyright non può essere utilizzato per sostenere o promuovere prodotti derivati da questo software senza previa autorizzazione scritta.

## Installazione e utilizzo

La redistribuzione del Programma con o senza modifiche, è permessa, fatte salve le seguenti condizioni.

Il Licenziatario sarà l'unico responsabile per tutte le spese necessarie per l'installazione e l'uso del Programma. Il Licenziatario è l'unico responsabile dell'utilizzo, archiviazione e diffusione del Programma e dei contenuti ad esso relativi. AgID non è obbligata a fornire al Licenziatario alcun servizio di supporto tecnico relativo al Programma se non per le componenti binarie.

La licenza concessa con il presente atto non è esclusiva. Il Licenziatario non potrà decompilare, disassemblare, o diversamente tentare di scoprire il codice sorgente dei componenti binari.

## Garanzia

Il Programma è fornito al Licenziatario nello stato di fatto. Ad eccezione dei componenti binari per i quali AgID ne garantisce la funzionalità e l’eventuale manutenzione correttiva (e.g. bug-fixing), AgID e i danti causa di AgID, incluso il fornitore della stessa, non forniscono garanzia riguardo l'uso o le prestazioni del Programma e non forniscono alcuna garanzia, condizione, dichiarazione o termine (espressi o impliciti sia per statuto, diritto consuetudinario, costume, utilizzo o diversamente) a nessun titolo, inclusa ma non solo la non violazione di diritti di terzi, commerciabilità, integrazione, qualità soddisfacente o idoneità per qualsiasi scopo particolare salvo, e nella misura in cui, tale garanzia non possa essere esclusa o limitata dalla legge applicabile nella giurisdizione del Licenziatario. Qualunque violazione delle condizioni previste nel presente atto di licenza e/e azioni illegali comporteranno la decadenza dalla licenza, e dunque il divieto all'uso del Programma, senza alcuna e qualsiasi azione di rivalsa contro AgID e i danti causa di AgID, incluso i fornitori della stessa.


## Limitazione di responsabilità

In nessun caso AgID e i danti causa di AgID, incluso i fornitori della stessa, saranno responsabili di qualsivoglia danno, rivendicazione o costo di qualsiasi tipo, o per qualsivoglia danno consequenziale, indiretto, incidentale o per qualsiasi perdita di profitto o perdita di risparmi, né saranno responsabili di alcuna rivendicazione da parte di qualsiasi terzo. Tali limitazioni ed esclusioni si applicano nella misura permessa dalla legge applicabile nella giurisdizione del Licenziatario.

## Legge applicabile e foro competente
Le norme applicabili al presente atto sono quelle previste nell'ordinamento italiano.
Ogni eventuale contestazione e/o controversia che dovesse insorgere in relazione all'interpretazione, alla validità e/o all'esecuzione del presente atto sarà deferita in via esclusiva al Foro di Roma.
